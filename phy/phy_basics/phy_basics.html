<h1>Temel Fizik, İvme, Hız, Yerçekimi</h1>
<!DOCTYPE html>
<html>
  <head>
    <title>Temel Fizik, İvme, Hız, Yerçekimi
</title>
    <meta name="viewport" content="width=device-width, initial-scale=1.0"/>
    <script type="text/x-mathjax-config">
      MathJax.Hub.Config({
        tex2jax: {inlineMath: [["$","$"]]}
      });
    MathJax.Hub.Register.StartupHook("TeX Jax Ready",function () {
      MathJax.Hub.Insert(MathJax.InputJax.TeX.Definitions.macros,{
        cancel: ["Extension","cancel"],
        bcancel: ["Extension","cancel"],
        xcancel: ["Extension","cancel"],
        cancelto: ["Extension","cancel"]
      });
    });
    </script>
<script type="text/javascript"
   src="https://cdnjs.cloudflare.com/ajax/libs/mathjax/2.7.5/MathJax.js?config=TeX-AMS_HTML-full">
</script>
</head>

<p>Calculus'un gerçek dünyada belki de en iyi örneği bir arabanın hız
göstergesi ve kilometre sayacı arasındaki ilişkidedir. Bu iki aletin
ölçümlerini birbirinden bağımsız aldığını düşünelim, mesela araba
tekerleğine (ya da onu döndüren her neyse) direk bağlı bir şekilde
katedilen gerçek mesafeyi ve hızı ölçebiliyorlar. Soru şu: bu ölçümlerden
biri elimizde olmasa, bir ölçümü diğerine bakarak hesaplayabilir miydik?
Mesela arabanın hızı (velocity) $v$'nin $t_0,t_1$ arasındaki her zaman
noktasındaki kaydı elimizde olsa, bu aralıkta katedilen mesafe (distance)
$f$'yi hesaplayabilir miydik?  Ya da mesafe bilinseydi o zaman hızı
bulabilir miydik?</p>
<p>Calculus bu geçişi sağlayabilir. $f$'den $v$'ye gidiş türev ile, $v$'den
$f$'ye gidiş entegral ile [1, sf. 1]. </p>
<p><img alt="" src="ode_mattuck_85_physics_03.png" /></p>
<p>İlkokulda öğretilen fizik aslında Calculus ile yapılan hesabın
genelleştirilmiş hali. Orada öğrencilere öğretilen problemlerde hız
çoğunlukla sabit oluyor, mesela $v = 60 m/h$ (mil / saat). 2 saat
gidildikten sonra katedilen mesafe 120 mil. Bu hesabın bir çarpım olduğunu
biliyoruz, bu çarpım aslında altta soldaki figürdeki alana (area) tekabül
ediyor. Aynı şekilde eğer sürekli mesafeyi ölçüyor olsaydık, alt sağdaki
ölçümlerdeki gibi mesela, bu grafikten geriye hıza geçmek demek bir bölüm
gerektirir, ve bölüm aslında bir eğim (slope) hesabıdır.</p>
<p><img alt="" src="ode_mattuck_85_physics_02.png" /></p>
<p>Calculus'un değeri $v,f$ sabit olmadığı zaman ortaya çıkıyor. O zaman basit
çarpım ve bölüm yeterli değil. Mesela ya mesafe $f$ artık bir fonksiyon
$f=t^2$ ile temsil ediliyor olsaydı? O zaman hızı elde etmek için bir türev
almak gerekir, bölüm yetmez, ki türevin sonucu da hala $t$ ve diğer başka
değişkenlere bağlı bir başka fonksiyon olabilir.</p>
<p><img alt="" src="ode_mattuck_85_physics_04.png" /></p>
<p>Üstteki örnekte türev $2t$. Bu tek bir sayı değil, her $t$ noktasında
farklı değer veren bir fonksiyon. Entegral aynı şekilde, gerçi üstteki
örnekte hala üçgen alan hesabı kolay olabilir, ama çok daha çetrefil bir
hız fonksiyonu olduğunu düşünelim, mesela $v(x) = 4 - x$ ($t$ yerine $x$
kullandık şimdi), ya da $v(x) = x^2 + \cos(x)$. Buradaki alan hesabı için
bir entegral gerekir. Entegralleri toplam değil çarpım olarak görmek
hakkında bir yazı için {\em Çok Değişkenli Calculus - Entegralleri Nasıl
  Düşünelim}. Eğer elimizde analitik fonksiyon değil pür sayı değerleri
olsaydı, bu sefer sayısal türev ya da entegral almamız gerekirdi, ki bunun
tekniklerini ileride göreceğiz.</p>
<p>Özetlemek gerekirse hız $v(t) = \frac{df}{dt}$, ve mesafe $f(t) = \int v(t)\mathrm{d} t$.</p>
<p><img alt="" src="ode_mattuck_85_physics_05.png" /></p>
<p>Üstteki örnekte $v(x) = 4 - x$ hızını görüyoruz. Entegral </p>
<p>$$ \int v(x) \mathrm{d} x = 4x - \frac{1}{2}x^2 + C $$</p>
<p>$C$ sabiti grafikte atlanmış. Bu sabit orada çünkü $C$ için hangi sayı
olursa olsun türev alırken yokolur, yani $C=1,2,3..$ ile hep aynı türevi
elde ederiz. Bu sebeple o sabiti problemden başka şekillerde elde etmemiz
gerekir. Alan hesabının kendisi için bu fark etmez, çünkü alan hesabında
çıkartma yaparken $C$'ler iptal olur, </p>
<p>$$ 
\int _{x=1}^{x=3} v(x) \mathrm{d} x = f(3) - f(1) = 
(7 \frac{1}{2} + C) - (3 \frac{1}{2} + C) = 4
$$</p>
<p>İvme</p>
<p>Hız mesafedeki değişim ise mesafedeki değişimin değişimi, yani hızın
değişimine ivme adı verilir. İvme için türevin türevi gerekiyor, yani </p>
<p>$$ \frac{d^2f}{dt^2} = \frac{d}{dt} \frac{df}{dt} $$</p>
<p>Yerçekimi</p>
<p>Peki hız, ivme gibi kavramlar nereden geliyor? Burada İsaac Newton'a şapka
çıkartmak lazım. Şimdi aklımıza $F = ma$ Newton kanunu geliyor, yani kütle
üzerinde uygulanan kuvvet, kütle ve ivmenin çarpımına eşittir. Fakat Newton
aslında direk $F=ma$ formülü keşfetmedi. Bu formül keşfettiği diğer başka
bir kavramın özel halidir. Newton'un 2. Kanunu şöyle der "bir cismin
momentumunun değişim oranı (bir zaman anında) o cisme uygulanan kuvvete
doğru orantılıdır". Momentum nedir? Fizikte her terimin spesifik bir
tanımı var. Momentum hız demek değildir. Eğer ağır bir objeyi itersem bu
obje yavaş ilerler, hafif bir objeyi aynı kuvvetle itersem daha hızlı
ilerler, ama momentum iki durumda da aynıdır. Momentum kütle ve hızın
çarpımıdır. Ayrıca Newton momentumdaki <em>değişimden</em> bahsetmiştir, yani
başlangıç formülü şudur:</p>
<p>$$ F = \frac{d}{dt} (mv)$$</p>
<p>Sabit $m$ için</p>
<p>$$ F = m \frac{dv}{dt} = ma$$</p>
<p>Çünkü hızın türevi ivmedir. İşte şimdi ünlü formüle eriştik. </p>
<p>Bu arada kütle $m$ sabittir dedik, fakat bazen böyle olmayabilir
de.. Mesela bir roket uçarken yakıt kullanır, ve o yakıt kullanılıp
azaldıkça roketin kütlesi de değişir. O zaman roket hakkında hesap yapan
fizikçiler üstteki türevdeki $m$'i sabit alamaz.</p>
<p>Sonuçta Newton bilimcilere ivme ile kuvvet arasında bir ilişki sunmuş
oldu. Nerede bir hızlanma varsa orada bir kuvvet vardır diyordu bize,
dinamik alanına girecek kendinden sonraki bilimcilere kuvveti bulun ve onu
yaratan şeyi modellemeye uğraşın diye bir tavsiye veriyordu. İlk örnekleri
Newton'un kendisi verdi, mesela yerçekim kuvvetini açıkladı, onun için
spesifik bir formül ortaya attı. Bu ünlü Uzaklığın Karesinin Tersi (Inverse
Square Law) kanunu.</p>
<p>Uzayda iki kütle düşünelim, iki gezegen mesela, arasında $r$ uzaklığı olan
bu iki obje arasındaki çekim kuvveti</p>
<p>$$ F = G \frac{m_1m_2}{r^2}$$</p>
<p>$G$ evrensel bir sabit, dikkat bu bizim dünyamızın yerçekim sabiti küçük
$g$ değildir, ki bilindiği gibi o değer 9.807.. diye giden bir sabit.</p>
<p>Soru</p>
<p>Dünyanın yerçekim sabiti $g$ nasıl hesaplanır? </p>
<p>Cevap</p>
<p>Bir deney yapmamız lazım, mesela bir belli yüksekliklerden bir top atıp ne
kadar zamanda yere düştüğünü saniye olarak kaydedebiliriz. O zaman bize
mesafeyi zamana bağlayan ve onu $g$ ile ilişkilendiren bir formül
lazım. Önce $g$ formülü.</p>
<p>Kütleler arasındaki uzaklık kütlelerin merkezine göre hesaplanır, yani tüm
çekim kuvvetinin her iki objenin tam merkezinden geldiği kabul edilir. O
zaman, ve eğer iki obje mesela dünya ve onun üzerinde duran bir bir cisim
ise, bu cismin dünya çapına göre "uzaklığı" yaklaşık olarak yine dünya
çapının kendisidir.</p>
<p>Eğer $m = m_1$, ki $m_1$ ufak olan obje, $m_2$ dünya, ve $r$ dünya çapı
dersek, ve şöyle bir gruplama sonrası [2, sf. 9-6], $g = Gm_2 / r^2$,</p>
<p>$$ F = m g$$</p>
<p>elde ederiz. Bu gruplama yapılabildi çünkü grubun içindeki tüm değerler
bilinen sabit değerler. </p>
<p>Mesafe / zaman formülü için, üstteki formülü ve ivme diferansiyel denklemi
ile beraber düşünürsek,</p>
<p>$$ mg = m(\frac{d^2x}{dt^2})$$</p>
<p>Değil mi? Eşitliğin her iki tarafı da kuvvet, sağ tarafta alınan mesafenin
ikinci türevi var, ki bu ivmedir. $m$'ler iptal olur, ve bir kez entegral
alınca </p>
<p>$$ v(t) = v_0 + gt$$</p>
<p>Bir kez daha</p>
<p>$$ x(t) = x_0 + v_0t + \frac{1}{2}gt^2$$</p>
<p>$x_0,v_0$ sabitler, ama deneyimizde başlangıç hızı $v_0=0$ alacağız, ayrıca
başlangıç mesafesi de $x_0=0$, geriye kalanlar,</p>
<p>$$ x = \frac{1}{2}gt^2$$</p>
<p>Güzel. Şimdi elimizdeki ölçümler hangi mesafeden top atıldığı $x$, ve
düşüşün kadar zaman aldığı $t$. Mesafe metre, zaman saniye olarak.</p>
<p>Ölçümler gerçek bir deneyden alınmıştır.</p>
<pre><code class="python">import pandas as pd
from StringIO import StringIO
s = &quot;&quot;&quot;t;x
0.32;0.5
0.35;0.6
0.38;0.7
0.42;0.8
0.58;1.7
&quot;&quot;&quot;
df = pd.read_csv(StringIO(s),sep=';')
df.plot(x='t',y='x',kind='scatter')
plt.xlim(0,0.80)
plt.savefig('ode_mattuck_85_physics_01.png')
</code></pre>

<p><img alt="" src="ode_mattuck_85_physics_01.png" /></p>
<p>$g$ hesabına gelelim: Üstteki formüle göre $x$ ile $1/2 t^2$ arasında
lineer bir ilişki var. Bu ilişki $g$'nin ta kendisi! O zaman bahsedilen
değerler arasında lineer regresyon kullanırsak $g$'yi bulabiliriz!</p>
<pre><code class="python">import statsmodels.formula.api as smf
df['t2'] = 1/2. * df.t**2
results = smf.ols('x ~ 0 + t2', data=df).fit()
print results.params['t2']
</code></pre>

<pre><code>9.84948009784
</code></pre>

<p>Ünlü $g$'yi bulduk. </p>
<p>Ataletsel Yöngüdüm Sistemleri (Inertial Navigation Systems -INS-)</p>
<p>Cep telefonlarında hareket ya da dönüş ölçümleri veren algılayıcılar
var. Peki niye bu ölçümler hep "ivmesel"? Niye hız ölçülmüyor da ivme
ölçülüyor?  Arabalarda hız ölçen ibre var, aynısı cep telefonlarında olamaz
mı?</p>
<p>Fakat yöngüdüm sistemlerinin tarihini düşünürsek aslında burada istisna
olan arabalardaki hız ölçümü, çünkü araba durumunda yere direk bağlı bir
obje var (tekerlek), ve bu objenin alınan mesafe ile direk bir bağlantısı
var, bu durumda hız hesabı daha kolay. Fakat yere direk bağlı olmayan
taşıtlarda, mesela gemiler, füzeler, uçaklarda, elde hareketi tek temsil
eden ve ölçülebilen şey o taşıta etki eden ivmedir. Taşıta etki yapan
kuvvet ölçülebilir, ve bu kuvvet direk ivme ile oranlıdır, hız ile
değil. Bir arabada bile gaza basılınca koltukta geriye doğru itiliriz, ve
ivmelenmeyi hissederiz. Ama aynı hızda giderken pek bir şey
hissetmiyoruz. Gözlerimizi kapatsak 50 km/saat ya da 80 km/saat arasındaki
farkı anlayamayabiliriz. </p>
<p>Bu sebeple INS'ler ivmesel ölçüm bazlıdır. İvmesel ölçüm nasıl toplanır?
Kuvvet ölçüm aletine etki ettiğinde alet içindeki bir yay gerilebilir
mesela ve bu gerilme ölçülür, ya da bir sıvı hareket eder, ya da ufak
rotorlar dönmeye başlar, dönme ölçülür. </p>
<p>INS'in uzun bir tarihi var. Aslında bizim kafamızın içinde de ataletsel
algılayıcı var, dönüş yönümüzü ve kendi ivmelenmemizi bu algılayıcılar ile
anlayabiliyoruz. Bu organik ölçüm aletleri evrimsel tarihimizde balığa
benzeyen bir organizmadan bu yana gelişen bir şey. Bu sistem sayesinde
dengemizi sağlıyoruz, görsel olarak anlayamadığımız zaman duruşumuzu
hissediyoruz [3, sf. 13].</p>
<p>Fakat INS'in esas gelişme zamanı 1930-1945 arasında Almanya'da ve
Amerika'da oldu; 1. Dünya Savaşı sonrası Versailles Anlaşması sebebiyle o
savaşı kaybetmiş Almanya'nın bazı silahları geliştirmesi men edilmişti, bu
sebeple Almanya anlaşmaya dahil edilmemiş araçların, mesela füzeler gibi,
geliştirilmesine öncelik verdi. V-1 ve V-2 roketleri bu sırada gelişti ve
bu roketlerin INS'e ihtiyacı vardı. Aynı zaman diliminde C. Draper adlı bir
mühendis ABD ordusu için INS uygulamarı geliştirdi. Draper 1946'da bir
AR-GE projesi çerçevesinde gemiler, denizaltılar, uçaklarda
kullanılabilecek modern INS üzerinde denemeler yaptılar. Draper INS'in
babası sayılıyor.</p>
<p>MİT Üniversitesi de NASA için INS araştırmaları yaptı, Apollo Komuta
Modülü'ndeki sistem onlar tarafından geliştirildi.</p>
<p>İvmeden hız, oradan mesafe için daha önce gördüğümüz gibi iki entegrasyon
gerekiyor,</p>
<p>$$ v(t) = v(t_0) + \int _{t_0}^{t_1} a(s) \mathrm{d} s $$</p>
<p>$$ x(t) = x(t_0) + \int _{t_0}^{t_1} v(s) \mathrm{d} s $$</p>
<p>Bu hesapların sayısal olarak yapılmasının detayları <em>Sayısal Fonksiyonları Sayısal Entegre Etmek</em> yazısında bulunabilir.</p>
<p>İvme, hızın vektörel kullanımı hakkında detaylar için <em>Çok Boyutlu Calculus - Ders 6</em>.</p>
<p>İzafi Enerji Formülü</p>
<p>İzafi mekanikte kuvvet ve momentumdan başlayan formül biraz daha değişiyor [4].</p>
<p>$$
F = \frac{\mathrm{d} (mv)}{\mathrm{d} t}
$$</p>
<p>tanımında $m$'in değişmediğini farz etmiştik. Fakat izafi mekanikte enerji
uygulandıkça kütlenin büyüdüğünü göz önüne almak lazım. Bu büyüme faktörü
$\gamma = \left(1 - \frac{v^2}{c^2} \right)^{-1/2}$, yani bu faktöre oranla
kütle büyüyecek. Entegral şu hale geliyor,</p>
<p>$$
E_k = \int _{0}^{t} \frac{\mathrm{d} (\gamma mv)}{\mathrm{d} t} \mathrm{d} x
$$</p>
<p>Bu entegral biraz daha karmaşık ama sonunda</p>
<p>$$
E_k = (\gamma - 1)mc^2
$$</p>
<p>elde ederiz. Yani kütleyi daha fazla hızlandırmak için gittikçe daha fazla iş
yapmak gerekir çünkü enerji eklendikçe kütle daha ağırlaşır. </p>
<p>Kaynaklar </p>
<p>[1] Strang, <em>Calculus, 4th Edition</em></p>
<p>[2] Feynman, <em>The Feynman Lectures on Physics, Volume I</em></p>
<p>[3] Grewal, <em>Global navigation Satellite Systems, Inertial Navigation, and Integration, 3rd Edition</em></p>
<p>[4] <a href="https://physics.stackexchange.com/questions/241507/would-this-be-correct-for-kinetic-energy-in-special-relativity">https://physics.stackexchange.com/questions/241507/would-this-be-correct-for-kinetic-energy-in-special-relativity</a></p>